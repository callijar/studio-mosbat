---
title: 'دورکاری: مزایا و معایب'
date: ''
reading_time: 'زمان مطالعه 6 دقیقه'
excerpt: 'بررسی آمار مربوط به کارمندان دورکار، مزایا و معایب دورکاری، و اهمیت ایجاد تعادل بین کار و زندگی شخصی'
cover_image: '/images/posts/1.jpg'
category: 'کار و زندگی'
author: 'استودیو'
author_image: '/apple-touch-icon.png'
---



بعد از بروز بیماری همه گیر کرونا در سرتاسر جهان ما شاهد تغییر نگرش همه نسبت به انجام کار و شغل بودیم. در این مقاله به بررسی آمار مربوط به کارمندان دورکار، مزایا و معایب دورکاری، و اهمیت ایجاد تعادل بین کار و زندگی شخصی می پردازیم.

## بررسی نمونه هایی از آمار دورکاری

در یک مطالعه انجام شده در  <a href="https://www.irna.ir/news/84201557/%D8%B1%D8%B6%D8%A7%DB%8C%D8%AA-%D8%A8%DB%8C%D8%B4-%D8%A7%D8%B2-%DB%B9%DB%B0-%D8%AF%D8%B1%D8%B5%D8%AF-%D8%A7%D8%B2-%DA%A9%D8%A7%D8%B1%D9%85%D9%86%D8%AF%D8%A7%D9%86-%D8%A7%D8%B2-%D8%AF%D9%88%D8%B1%DA%A9%D8%A7%D8%B1%DB%8C" target="_blank">ایران</a> با نظر سنجی بین یک میلیون و ۱۸۱ هزار و ۴۲ نفر از کارمندان سازمان ها نشان داد که بیش از ۸۴.۷ درصد از کارهای سازمان‌ها در زمان مقرر به انجام رسیده است و بیش از ۸۳.۳ درصد از کارهای انجام شده از کیفیت مطلوب برخوردار بوده‌اند. ۷۸.۴۴ درصد از پاسخگویان اعلام کرده‌اند که در این بازه زمانی و در کارهای گروهی که به صورت دورکاری انجام شده، از کیفیت نهایی کار رضایت داشته‌اند.

بر اساس <a href="https://karangweekly.ir/%D8%A8%D8%B1%D8%B1%D8%B3%DB%8C-%D8%A2%D9%85%D8%A7%D8%B1%DB%8C-%D8%A7%D8%B2-%D9%88%D8%B6%D8%B9%DB%8C%D8%AA-%D8%AF%D9%88%D8%B1%DA%A9%D8%A7%D8%B1%DB%8C-%D9%BE%D8%B3-%D8%A7%D8%B2-%DA%A9%D8%B1%D9%88%D9%86/" target="_blank">تحقیقات</a> انجام شده بعد از کرونا، احتمال اینکه کارمندان دارای معلولیت به طور کامل از دورکاری کنند، ۲۲ درصد بیشتر از کارمندان در وضعیت شغلی مشابه هستند، اما احتمال اینکه آنها روش هیبریدی را انتخاب کنند کمتر است. در «روش کار هیبریدی» افراد هم امکان حضور در محل کار را دارند و هم کار درخانه، در این روش ترکیبی ممکن است روز یا ساعت خاصی طبق قرارداد کاری به صورت حضوری باشند.

قبل از بروز کوید ۷ درصد از کارمندان در ایالات متحده <a href="https://www.fingerprintforsuccess.com/blog/working-remotely" target="_blank">دورکار</a> بودند، اما بعد از پاندمی ۶۲ درصد از افراد دورکار هستند. در یک نظرسنجی از کارمندان استرالیایی ۶۰ درصد از آنها معتقد بودند دورکاری به زودی تبدیل به هنجاری جهانی خواهد شد. در یک نظرسنجی دیگر ۵۹ درصد از افراد دورکار اعلام کردند ترجیح آنها ادامه به دورکاری در آینده خواهد بود.

## مزایا و معایب دورکاری

نکته مهم قبل از بررسی مزایا و معایب دورکاری این است که همه کارها را نمی توان به صورت دورکاری انجام داد. مشاغل خدماتی، هنرمندان، بخش زیادی از خدمات پزشکی، معماری، رستوران و هتل ها همه نیازمند حضور افراد در محل کار یا اجرای پروژه هستند. در آینده نه چندان دور، شاید بعد از بررسی در اکثر مشاغل امکان استفاده از شرایط کار هیبریدی یا ترکیبی برای رفع محدودیت ها و استفاده از مزایای دورکاری وجود داشته باشد.

### مزایای دورکاری

-	به کارمندان اجازه می دهد کنترل بیشتری روی نحوه مدیریت انرژی و زمان خود داشته باشند که باعث افزایش بهره وری و رضایت شغلی در بلند مدت خواهد بود.
-	کاهش زمان رفت و آمد، صرفه جویی در وقت و کاهش استرس کارمندان در مسیر رفت و آمد.
-	تمرکز بیشتر کارمندان دورکار به علت دوری از حاشیه های محل کار. <a href="https://www.bbc.com/worklife/article/20200710-the-remote-work-experiment-that-made-staff-more-productive" target="_blank">تحقیقات</a> نشان داده بهره وری آنها 13 درصد بیشتر است.
-	دورکاری می تواند به تعادل بهتر بین کار و زندگی شخصی، کاهش استرس و بهبود رفاه کلی منجر شود.

### معایب دورکاری

-	کارمندان دورکار ممکن است به دلیل عدم تعامل اجتماعی احساس انزوا یا تنهایی کنند که می تواند بر انگیزه و بهره وری آنها تأثیر بگذارد. این امر به ویژه در مورد کارمندانی که تمایل زیادی به ایجاد روابط دارند یا بیشتر برونگرا هستند صادق است.
-	بروز چالش های ارتباطی، که ممکن است منجر به سوء تفاهم و یا تأخیر در پروژه‌ها شود. ارائه آموزش های سازمانی و ابزارهای همکاری مجازی برای جلسات تیمی اهمیت بالایی دارند.
-	نگرانی برخی از مدیران از ناتوانی در نظارت دقیق بر تیم خود که منجر به نگرانی در مورد بهره وری و پاسخگویی می شود. مدیران باید برای رفع این مورد به دنبال جلسات انفرادی سازنده و ایجاد ارتباط و اعتماد تیمی بیشتر باشند.
-	کار بیش از حد به دلیل افزایش بهره وری و تمایل به ساعت کاری بیشتر در این روش ممکن است منجر به فرسودگی شغلی شود و بر رفاه کارکنان تاثیر منفی بگذارد.
-	کار از راه دور به شدت به فناوری متکی است و مسائل فنی ممکن است کار را مختل کند یا بر بهره وری تاثیر منفی داشته باشد.

## اهمیت ایجاد تعادل

با گذشت سال ها و افزایش مسئولیت های شخصی و حرفه ای ما، حفظ تعادل بهینه کار و زندگی سخت تر می شود. در روش دورکاری هم به آسانی کارهای روزمره و کار با هم ترکیب می شوند و ممکن است ناخواسته کار بخش بزرگی از زندگی ما را اشغال کند. با کمی توجه نشانه های عدم تعادل بین کار و زندگی برای ما مشخص خواهند شد. برخی از این موارد عبارتند از: اضافه کاری منظم، نادیده گرفتن سلامت جسمانی، پرخاشگری مداوم، صرف زمان کمی برای خود و مبارزه با خستگی جسمی یا ذهنی. در ادامه این مقاله به بررسی چند راهکار برای ایجاد تعادل بین کار و زندگی می پردازیم.

### یک روال کاری ایجاد کنید و به آن پایبند باشید

با استفاده از روش های مدیریت زمان مانند <a href="https://timeular.com/blog/timeboxing/" target="_blank">جعبه زمان</a>، برای لیست کارهای خود زمان های خاص در روز و هفته در نظر بگیرید. بهترین کار داشتن روال کاری منظم در روزها و ساعت های مشخص است. مثلا یک ساعت از یک تا دو بعد از ظهر وقت صرف کنید تا ایمیل‌ها را پاسخ بدید، یا یک بلوک زمانی «بدون جلسه»  برای هفت تا نه شب تنظیم کنید تا کار را بدون وقفه انجام دهید. بدیهی است که کارهای فوری پیش می‌آیند و شما ناچار هستید گاهی برنامه خود را تغییر دهید، اما این تکنیک به شما کمک می‌کند تا احساس بهره‌وری بیشتر و کنترل بیشتری روی زمان خود داشته باشید.

### برای خود حد و مرز تعیین کنید

این ممکن است مهمترین توصیه برای افرادی باشد که می خواهند به تعادل بین کار و زندگی سالم دست یابند . فقط به این دلیل که از خانه کار می کنید، به این معنی نیست که باید 24 ساعته و هفت روز هفته در دسترس باشید. ساعات کاری خود را مشخص کنید و مطمئن شوید که برای همکارانتان نیز قابل مشاهده است. به عنوان مثال، می‌توانید ساعات در دسترس بودن خود را در نرم افزار اسلک طوری تنظیم کنید که فقط زمانی که در ساعت حضور هستید نوتیفیکیشن ها را دریافت کنید. پس از پایان روز کاری، لپ‌تاپ و تلفن کار خود را خاموش کنید و روی نیازهای شخصی خود تمرکز کنید.

### برای بعد از کار برنامه داشته باشید

خستگی کار از راه دور واقعی است و شاید احساس کنید که تا پایان روز کاری هیچ انگیزه یا انرژی ندارید. یک راه برای رهایی از وضعیت یک کارمند از راه دور این است که برای بعد از کار برنامه داشته باشید. می توانید با دوستان خود به رستوران با خرید بروید، به باشگاه محلی یا کلاس یوگا بپیوندید، یا پیاده روی طولانی داشته باشید تا بدن خود را بعد از آن همه ساعت نشستن به حرکت درآورید. داشتن چیزی که منتظر آن باشید باعث می شود کارهای خود را با کارایی بیشتر و با روحیه بهتر انجام دهید.

### سلامتی خود را در اولویت قرار دهید

زمانی که کار بخش قابل توجهی از روز و مغز شما را اشغال می کند، فراموش کردن مراقبت از خود آسان است. با این حال، اگر مراقب سلامتی خود نباشید، راهی برای دستیابی به تعادل بین کار و زندگی وجود ندارد. اولویت های سلامتی برای شما شامل: «حداقل چند دقیقه در روز ورزش، وعده های غذایی سالم (ترجیحا بدون کار همزمان) و خواب کافی» هستند. وقتی به یک سبک زندگی جدید و سالم تر متعهد شوید، متوجه خواهید شد که انرژی بیشتر و استرس کمتری دارید.

### برنامه استراحت داشته باشید

سلامت روان شما و برنامه ریزی برای استراحت اهمیت زیادی دارند. کارمندان از راه دور ساعت‌های بیشتری کار می‌کنند، زیرا کسی نیست که به آنها یادآوری کند که چند دقیقه از میز دور شوند. برای پختن یک غذای سریع یا انجام ده دقیقه مدیتیشن تایمر بگذارید. به این کار به عنوان تنبلی نگاه نکنید، شما با این استراحت های کوتاه و ایجاد فاصله با کارتان باعث تجدید انرژی و افزایش سطح خلاقیت خود خواهید شد. از تعطیلات خود غافل نشوید و از آن برای بازیابی ذهنی و روحی طی دوازده ماه سال و در صورت نیاز استفاده کنید. یک کارمند پرکار و بی انگیزه نه برای خود و نه برای شرکت محل کار خود در طولانی مدت مفید نخواهد بود.

### یک فضای دفتر کار در خانه ایجاد کنید

داشتن یک فضای کاری مشخص در خانه برای تعادل بین کار و زندگی ضروری است. اگر از روی کاناپه کار می‌کنید، خیلی راحت‌تر حواس‌تان موقع کار پرت می‌شود یا موقع تماشای تلویزیون به جای استراحت با لپ تاپ مشغول کار هستید. از نظر <a href="https://appliedpsychologydegree.usc.edu/blog/benefits-of-multitasking#:~:text=New%20studies%2C%20however%2C%20have%20uncovered,the%20way%20our%20brain%20works." target="_blank">علمی</a> مغز انسان برای انجام چند کار همزمان یا مولتی تسک کاربری خوبی ندارد. علاوه بر این، یک فضای آرام شما را از عوامل حواس پرتی در خانه مانند هم اتاقی‌ یا خانواده‌ یا تلویزیون دور نگه می‌دارد. چه آن فضا دفتر کار منزل شما باشد یا یک میز در گوشه ای از اتاق نشیمن، ایجاد<a href="https://www.home-designing.com/minimalist-home-office-with-stylish-minimalist-workspaces" target="_blank">فضای دفتر کار در خانه</a> به شما این امکان را می دهد تا زمانی که ساعات کاری اداری به پایان می رسد، مولد باشید و با موفقیت آن را از برق جدا کنید. 

امیدواریم با مطالعه این مقاله تجربه دورکاری بهتری برای خود ایجاد کنید و با استفاده از زمان و انرژی بیشتری که در این روش کاری به دست آورده اید به موفقیت های شخصی و شغلی چشمگیری دست یابید.


